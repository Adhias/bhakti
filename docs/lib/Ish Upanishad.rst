ઈશ ઉપનિષદ
------------

| પૂર્ણ એ યે, પૂર્ણ આ યે,
|     પૂર્ણથી તો પૂર્ણ ઊગેલું બધું;
| પૂર્ણમાંથી પૂર્ણ આપી દો ભલે,
|     શેષ પાછળ પૂર્ણ રહેવાનું સદા.
|     ૐ શાંતિ શાંતિ શાંતિ.

| (૧)
| હરિ ૐ
| ઈશ - ભવન છે આ સચરાચર,
|     સ્વર્ણ - નિયમ ત્યાં આવો;
| કમાઓ તે દઈ દઈને ખાઓ,
|     પર-ધન પર ના ધાઓ.
| ખાઇ ભોગવી શું ખુશ થાઓ?
|     માણસ છો કે ગીધ?
| ત્યાગમાં જ છે ભોગ ખરો ને
|     ખરું ખાધું જે દીધ.

| (૨)
| કામ કરો બહુ, ખૂબ ઘસાઓ
|     સુખે શતાયુ થાઓઃ
| માનવ તુજ પથ આ જ, અવર નહિ,
|     કનેં કાં ગભરાઓ?

| (૩)
| આત્મઘાતી અંધ જનો જે
|     આત્મમાર્ગ આ તજશે,
| અસૂર્ય તમ ઘનઘોર લોકમાં
|     મર્યા પછી જઈ પડશે.

| (૪)
| હલે ચલે નહીં તોયે આત્મા
|     મનથી ગતિમાં વહેલો;
| દેવો એને શક્યા ન આંબી,
|     એકલ, આદિમ, પહેલો.
| ઊભો આત્મા તોય અગાડી,
|     દોડે તે સૌ પડ્યાં પછાડી;
| એ આત્માને સૃષ્ટિ - માતા
|     પાતી જીવન - વારિ.

| (૫)
| ચાલે છે પણ નથી ચાલતો,
|     દૂર છતાં બહુ પાસે;
| અંતરમાં એ સભર ભર્યો ને
|     બહાર એ જ ચોપાસે.

| (૬)
| જે જન દેખે નિજની માંહી
|     સર્વે જીવ સમાયા;
| સર્વ જીવમાં જુએ આપને,
|     તેને કોણ પરાયા?

| (૭)
| જે જ્ઞાનીને મન નિજ આત્મા
|     સર્વે જીવ સ્વરૂપી,
| એ શીદ કોને દૂભે? એને
|     કોઇ શકે શેં દૂભી?

| (૮)
| આત્મતત્વ આ શુદ્ધ બુદ્ધ છે,
|     શરીર નહિ પણ શુક્ર;
| માંદુ ના પડે, ચાંદુ ના પડે,
|     પાપે પડે ન છિદ્ર.
| કવિ મનીષી શરીર ભૂલી
|     આત્મા થઇને રહેતો;
| આયે અંદર પ્રગટ સ્વયંભૂ,
|     બહાર વિશ્વ થઇ વહેતો.
| માનવના શાશ્વત અનુભવના
|     જે કંઈ જેવા અર્થ;
| એ મહાત્માને વર્યા સર્વ તે,
|     એ નર થયો કૃતાર્થ.

| (૯)
| કાળા તમમાં ખાતા ગોથાં,
|     જે જન ભજે અવિદ્યા;
| એથી ઊંડા તમમાં બુડે,
|     જેઓ વેચે વિદ્યા.

| (૧૦)
| નથી તમારી વિદ્યા આત્મા,
|     નથી અવિદ્યા આત્મા;
| ઋષિઓ મુનિઓ જે કોઇ જાણે,
|     ન્યારો વર્ણે આત્મા.

| (૧૧)
| આત્માર્થે જે ભજે જ વિદ્યા,
|     આત્માર્થે જે તજે અવિદ્યા,
| તજી અવિદ્યા મૃત્યુ તરશે,
|     અમર થશે ભજી વિદ્યા.

| (૧૨)
| કાળા તમમાં ખાતાં ગોથાં
|     જે રહે સર્જનહીન;
| એથી ઊંડા તમમાં બૂડે,
|     જે સર્જનમાં લીન.

| (૧૩)
| સર્જનહીન - પણ નહી આત્મા,
|     સર્જનલીન - પણ નહી આત્મા;
| ઋષિઓ મુનિઓ જે કોઇ જાણે,
|     ન્યારો વર્ણે આત્મા.

| (૧૪)
| આત્માર્થે જે ભજશે સર્જન,
|     આત્માર્થે જે તજશે સર્જન;
| અસર્જને તે મૃત્યુ તરશે,
|     અમૃત સર્જને વરશે.

| (૧૫)
| હિરણ્યમય માયાવી પાત્રે,
|     સત્યનું મુખડું ઢાંક્યું;
| ખોલ ખોલ હે સૂર્ય! સત્ય તે,
|     સત્યધર્મી હું યાચું.

| (૧૬)
| હે સૂર્ય આત્મજ્ઞ! હે વિશ્વપોષક!
| હે જન્મદાતા! હે મૃત્યુમોચક!
|     તારાં રૂડાં રશ્મિ મુજમાં ભરી દે,
|     મારાં પ્રતિ રશ્મિ તુજમાં હરી લે.

| ઊંચે ત્યહાં જોઉં શું હું?
|     કલ્યાણકારી આત્મા પ્રભુ તું.
| નીચે અહીં આ હ્રદયે હસી રહ્યો,
|     ચૈતન્યમૂર્તિ આત્મા પ્રભુ તું.

| ત્યાં જે તું દેવ,
|     અહીં તે હું માનવ;
| તું તે જ આત્મા,
|     હું તે જ આત્મા.

| (૧૭)
| પ્રયાણકાળે સહુ થાય સ્પષ્ટ,
|     શરીર તો ભસ્મ, - આત્મા તે જ અમૃત;
| ત્યારે આત્મા આત્મ વિષે મળી જશે,
|     વાયુ થઇ વાયુ ભેળો ભળી જશે;
| શરીર તો ભસ્મ થઇ ખરી જશે,
|     કર્યા સુકર્મો સ્મૃતિમાં રહી જશે.
| શરીરને ભૂલી ગતાત્મ જીવનાં
|     કરેલ સત્કર્મ સૌ સંઘરી લો;
| ને ભસ્મ ગંગાજળમાં વહાવી
|     તેનાં કર્યાં જીવનમાં ભરી લો.

| (૧૮)
| હે અગ્નિ! હે દેવ! અમને તું દોરજે,
| કલ્યાણપંથે અમને લઇ જજે!

|     હે વિશ્વના સૌ પથના પથંકરી!
|     હે આત્માના દ્વારના દ્વાર-સંતરી!
|     તને હજારો નમનો વળી વળી!
|     તને કરોડો નમનો ફરી ફરી!

| વાટે નડે આવી પાપો અમારાં,
| તે હીનને હાંકજે તું લડી લડી.
| તને હજારો નમનો વળી વળી!
| તને કરોડો નમનો ફરી ફરી!

| (૧૯)
| ૐ -
| પૂર્ણ એ યે, પૂર્ણ આ યે,
|     પૂર્ણથી તો પૂર્ણ ઊગેલું બધુંઃ
| પૂર્ણમાંથી પૂર્ણ આપી દો ભલે,
|     શેષ પાછળ પૂર્ણ રહેવાનું સદા.
|     ૐ શાંતિ શાંતિ શાંતિ.
